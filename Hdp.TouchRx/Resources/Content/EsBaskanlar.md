### Figen Yüksekdağ 

1971 yılında Adana, Yumurtalık’ta doğdu. İlkokulu Yumurtalık’ta, liseyi ise Adana Ceyhan Lisesi’nde okuyan Yüksekdağ, aynı yıllarda kadın hareketi alanındaki çalışmalarına başladı. 1992 yılında Adana’da katıldığı 1 Mayıs gösterileri sonrasında tutuklandı ve 1 ay cezaevinde kaldı. Lise yılları ve sonrasında Liseli Öğrenciler Birliği, Liseli Emekçi Kadınlar Birliği ve Demokratik Liseliler Birliği kurucuları arasında yer aldı. Bu dönemde sırasıyla Özgür Gençlik, Atılım ve Sosyalist Kadın dergilerinde yazarlık ve editörlük görevlerini yürüttü. Üniversite Öğrenci Dernekleri’nin kurucuları arasında yer aldı. 1998 yılında Atılım Gazetesi yayın kuruluna dahil oldu.

Yüksekdağ, aktif siyasi hayatına 2002 yılında kurulan Ezilenlerin Sosyalist Platformu’nda başladı. Aynı yıl platformun bağımsız Adana Milletvekili Adayı olarak seçimlere katıldı. 2004 yılında üstlendiği Merkezi Sözcülük görevini, 21 Eylül 2006 yılında başlatılan Gaye Operasyonu kapsamında tutuklanıncaya kadar sürdürdü. 1 sene kaldığı Gebze Cezaevi’nden tahliye olduktan sonra Emekçi Kadınlar Derneği’nin kuruluş sürecinde yer aldı. Bu dönemde Sosyalist Kadın dergisi editörlüğünü de eş zamanlı olarak yürütüyordu. 2009’da Kutsiye Bozoklar’ın cenazesine katıldığı gerekçesiyle bir kez daha tutuklandı ve bu defa 6 ay cezaevinde kaldı. Tahliye olduğu 2010 yılında, Ezilenlerin Sosyalist Platformu’nun partilileşme sürecinde bir araya gelen Ezilenlerin Sosyalist Partisi (ESP) Kuruluş Kongresi’nde, partinin ilk genel başkanı seçildi.

15 Ekim 2011’de kurulan Halkların Demokratik Kongresi (HDK) hareketinin kurucu üyeleri arasında yer aldı. HDK’nin kuruluşu ve devamında Halkların Demokratik Partisi (HDP) çatısı altında yürütülen partilileşme sürecinde ESP’yi genel başkanlık düzeyinde temsil etti. 22 Haziran 2014 tarihinde Ankara’da toplanan HDP II. Kongresi’nde Selahattin Demirtaş ile birlikte partinin Eş Genel Başkanlığına seçildi.

### Selahattin Demirtaş

1973 yılında Diyarbakır’da doğdu, ilkokul ve liseyi burada bitirdi. Lise sonrasında 9 Eylül Üniversitesi Deniz İşletmeciliği ve Yönetimi Yüksekokulu’nda okumaya hak kazanan Demirtaş, iki yıl okuduğu bu bölümden politik gerekçeler nedeniyle ayrılmak zorunda kaldı. Ardından bir kez daha girdiği üniversite yerleştirme sınavında Ankara Üniversite Hukuk Fakültesi’nde okumaya hak kazandı ve başkente taşındı. Hukuk Fakültesi’nden mezun olduktan sonra bir süre serbest avukatlık yaptı. Ardından İnsan Hakları Derneği’nin Diyarbakır Şube yönetiminde görev aldı. Dönemin İHD Başkanı Osman Baydemir’in belediye başkanı seçilmesinin ardından, İHD Diyarbakır Şube Başkanlığı’na seçildi. Dernek, Demirtaş’ın başkanlığı döneminde, faili meçhul cinayetlerin üzerine giden bir politika izledi. Aynı dönemde, Türkiye İnsan Hakları Vakfı ve Uluslararası Af Örgütü Diyarbakır Şubesi derneklerinin kurucuları arasında yer aldı.

2007 yılında Demokratik Toplum Partisi’nde (DTP) aktif siyasi mücadelesine başlayan Demirtaş, aynı yıl gerçekleştirilen genel seçimlerde, DTP ve Türkiye demokrasi güçlerinin ortak ‘Bin Umut Adayları’ Diyarbakır listesinden 23. Dönem Milletvekili seçildi. Türkiye Büyük Millet Meclisi’nde oluşturulan DTP grubuna katıldı ve 34 yaşında partinin grup başkanvekilliğini üstlendi.

2009 yılında DTP’nin kapatılmasını izleyen süreçte, milletvekillerinin Barış ve Demokrasi Partisi’ne (BDP) geçişi sonrası 2010 yılında toplanan olağanüstü kongrede Selahattin Demirtaş ve Gültan Kışanak BDP’nin yeni eşbaşkanları seçildiler. 2011 Türkiye genel seçimlerine ise bu defa 18 ayrı demokrasi hareketi ve BDP’nin desteklediği Emek, Demokrasi ve Özgürlük Bloku’nun Hakkari adayı olarak giren Demirtaş, 24. Dönem Milletvekili seçildi.

Ateşkes ve barış sürecinin de başladığı bu son dönemde BDP Eş Genel Başkanlığı görevini yürüttü. 22 Haziran 2014 tarihinde, bileşenleri arasında BDP’nin de bulunduğu Halkların Demokratik Kongresi’nin partilileşme sürecinde kurulan ve seçim sonrası çok daha geniş bir katılımla vücut bulan Halkların Demokratik Partisi’nin (HDP) Eş Genel Başkanlığına Figen Yüksekdağ ile birlikte seçildi.
